Lenyomat


Ha visszagondolok,
Egy lenyomat jön a szemem elé.
Halvány, légies,
Mozdulatlanságba dermedt.
Évek múltán is visszaadja,
Hogy szerettem azt, ahogy voltunk,
Hogy szerettem őt,
És hogy szerettem szeretni őt.

De az már nincs benne,
Hogy milyen vicceink voltak,
Hogy milyen gyorsan megértettük egymást,
Hogy ijesztő volt, amikor mégsem,
Hogy külön éltünk, de közös háztartással,
Hogy ismertek minket mindkét kollégiumban,
És hogy annyira természetes volt
Ketten aludni egy egyszemélyes ágyban,
Hogy utána évekbe telt, míg megszoktam,
Hogy már nem tudok senkivel,

Nincsenek benne a hosszú dobi utak,
Az elviselhetetlen zúgás a sisak alatt,
A holtági csónak, a lúci pontonhíd,
Az akadozó családi viszonyok,
Sosem komfortos összejövetelek,
És hogy egymás közt
Az ő szüleit Anyának és Apának,
Az enyémeket pedig
Mamának és Papának hívtuk,
Sőt néha őelőttük is, amivel
Összezavartunk mindenkit teljesen,

Már erőfeszítésbe telik felidézni,
Hogy hol volt a motoron az utaslábtartó,
Hogy milyen volt az erkély a nagymamájánál,
Hogy mi volt az, ami sosem működött,
És ami miatt egy suta döntéssel
Véget vetettem az egésznek,
Amit sosem bántam meg, de még mindig fáj,
Ami furcsán hangzik, de tényleg pontosan
Ez az, amit érzek.

Ha belegondolok, persze még feljönnek
Emlékek, érzések és megélések,
De jogot már nem tarthatok szinte semmire,
Örökségem ebből a kötelékből
Egyedül az, amilyen
Nyomot rajtam hagyott,
Ez maga a lenyomat,
A lelkemről visszavert tükörkép,
Amiben őt magát
Hiába keresem már.




2022. február 6.
